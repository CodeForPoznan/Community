Rozdział I: Podstawowe informacje

§1 Stowarzyszenie działające na podstawie niniejszego Statutu nosi nazwę Stowarzyszenie Code for Poznań. Stowarzyszenie może używać nazwy skróconej Code for Poznań.

§2 Terenem działalności Stowarzyszenia jest Rzeczpospolita Polska, przy czym w zakresie niezbędnym dla właściwego realizowania celów może ono prowadzić działalność także poza granicami Rzeczpospolitej Polskiej.

§3 Siedzibą Stowarzyszenia jest miasto Poznań.

Rozdział II: Cele

§4 Celami Stowarzyszenia są:
1. tworzenie nowych rozwiązań technologicznych oraz wsparcie w ich rozpowszechnianiu i wdrażaniu;
2. edukowanie w zakresie zarządzania, tworzenia i wdrażania projektów informatycznych; 
3. promowanie idei wytwarzania otwartego oprogramowania na rzecz społeczności lokalnych i organizacji, odpowiadających na realne problemy społeczne, wspierających aktywność lokalną oraz promujących odpowiedzialność za dobro wspólne;
4. promocja i organizacja wolontariatu oraz działalności charytatywnej;
5. działalność wspomagająca rozwój wspólnot i społeczności lokalnych;
6. działalność na rzecz organizacji pozarządowych.

Rozdział III: Realizacja celów

§5 Stowarzyszenie realizuje swoje cele poprzez tworzenie innowacyjnego, skalowalnego i potrzebnego społecznie oprogramowania we współpracy z partnerami, odpowiedzialnymi przede wszystkim za analizę oraz definiowanie problemów i potrzeb, które mogą zostać rozwiązane przy pomocy nowoczesnych rozwiązań technologicznych. Wiąże się to z gromadzeniem i przetwarzaniem danych dla realizacji celów Stowarzyszenia.

§6 Stowarzyszenie tworzy i dostarcza otwarcie dostępne i nieodpłatne oprogramowanie, publikowane i dystrybuowane w internecie, udostępniane na licencji pozwalającej na nieograniczone kopiowanie, dystrybucję oraz wykorzystanie zarówno w celach prywatnych, jak i komercyjnych.

§7 Stowarzyszenie prowadzi regularne spotkania, służące rozwijaniu społecznie użytecznego oprogramowania, wymianie doświadczeń i organizowaniu współpracy, podnoszeniu umiejętności programistycznych wolontariuszy, a także budowaniu społeczności skupiającej różnorodnych ludzi zainteresowanych działalnością społecznie użyteczną i celami Stowarzyszenia.

§8 Stowarzyszenie może prowadzić nieregularne spotkania, w tym szkolenia, warsztaty, kursy, wykłady, spotkania, świadczyć doradztwo specjalistyczne oraz publikować materiały związane z celami Stowarzyszenia.

§9 Stowarzyszenie może prowadzić lub wspierać badania naukowe i rozwojowe związane z celami Stowarzyszenia oraz rozpowszechniać ich wyniki, publikować wyniki badań i opracowań, podsumowań gromadzonych danych oraz materiałów szkoleniowo-dydaktyczych, o tematyce związanej z celami Stowarzyszenia.

§10 Stowarzyszenie może organizować i brać udział w akcjach oraz kampaniach społecznych, seminariach, pokazach, imprezach edukacyjnych i kulturalnych, organizować konkursy oraz przyznawać nagrody i stypendia, przeprowadzać akcje medialne (kampanie informacyjne i akcje społeczne) promujące działania lub cele Stowarzyszenia.

§11 Stowarzyszenie może upowszechniać w internecie, w środkach masowego przekazu, w formie audycji radiowych lub telewizyjnych, filmów telewizyjnych, artykułów prasowych oraz reportaży, wywiadów w prasie, radio i telewizji, i za pomocą wydawnictw wiedzy w zakresie objętym celami Stowarzyszenia.

§12 Stowarzyszenie realizuje swoje cele poprzez prowadzenie odpłatnej i nieodpłatnej działalności pożytku publicznego w zakresie wskazanym w §4 oraz art. 4 ust. 1 pkt. 11-13 w Ustawie o działalności pożytku publicznego i wolontariacie z dnia 24 kwietnia 2003 wraz z późniejszymi zmianami.

Rozdział IV: Wolontariat i Współpraca

§13 Wolontariuszami Stowarzyszenia mogą być osoby o różnych kompetencjach, w tym: programiści, testerzy oprogramowania, specjaliści w zakresie użyteczności aplikacji, menedżerowie projektów, aktywiści społeczni, pracownicy organizacji non-profit, badacze społeczni, prawnicy i inni, których wiedza oraz umiejętności mogą przyczynić się do realizacji celów Stowarzyszenia.

§14 Stowarzyszenie może współpracować z innymi podmiotami prowadzącymi działalność wspomagającą lub obejmującą cele Stowarzyszenia.

§15 Dla wspierania realizacji swoich celów statutowych Stowarzyszenie może przystępować do związków, stowarzyszeń oraz innych organizacji społecznych, zawiązywać fundacje, których cele będą zbieżne z celami Stowarzyszenia, samodzielnie lub przy udziale innych osób fizycznych, osób prawnych oraz jednostek organizacyjnych nieposiadających osobowości prawnej.

Rozdział V: Członkowie

§16 Stowarzyszenie posiada członków:
a) zwyczajnych,
b) wspierających.

§17 Członkiem Stowarzyszenia mogą być osoby fizyczne i prawne. Osoba prawna może być jedynie członkiem wspierającym.

§18
1. Członkiem zwyczajnym Stowarzyszenia może być każda osoba fizyczna, która złoży pisemną deklarację i zostanie zarekomendowana przez dwóch członków Stowarzyszenia.
2. Przyjęcia nowych członków zwyczajnych dokonuje Zarząd uchwałą podjętą nie później niż w ciągu miesiąca od daty złożenia deklaracji.

§19
1. Członkiem wspierającym może zostać osoba fizyczna i prawna, która złoży pisemną deklarację pomocy finansowej, rzeczowej i/lub merytorycznej w realizacji celów Stowarzyszenia.
2. Przyjęcia nowych członków wspierających dokonuje Zarząd uchwałą podjętą nie później niż w ciągu 3 miesięcy od daty złożenia deklaracji.

§20 Członkowie zwyczajni mają prawo do:
a) biernego i czynnego uczestnictwa w wyborach do władz Stowarzyszenia,
b) udziału we wszystkich aktywnościach realizowanych przez Stowarzyszenie,
c) zgłaszania wniosków dotyczących działalności Stowarzyszenia.

§21 Członkowie zwyczajni mają obowiązek:
a) brania udziału w działalności Stowarzyszenia i w realizacji jego celów,
b) uczestnictwa w walnych zebraniach członków,
c) przestrzegania statutu i uchwał władz Stowarzyszenia,
d) regularnego opłacania składek.

§22 Członkowie wspierający mogą pełnić funkcję doradczą i posiadają takie same prawa jak członkowie zwyczajni za wyjątkiem biernego oraz czynnego prawa wyborczego.

§23 Członkowie wspierający mają obowiązek wywiązywania się z zadeklarowanych zobowiązań, przestrzegania statutu oraz uchwał władz Stowarzyszenia.

§24 Członkostwo w Stowarzyszeniu ustaje na skutek:
a) dobrowolnej rezygnacji pisemnej z przynależności do Stowarzyszenia złożonej na ręce Zarządu,
b) uchwały Zarządu:
 - z powodu nieusprawiedliwionego zalegania z opłatą składek członkowskich lub innych zobowiązań przez okres przekraczający 6 miesięcy,
 - z powodu rażącego naruszenia zasad statutowych, nieprzestrzegania postanowień i uchwał władz Stowarzyszenia,
 - ze względu na brak przejawów aktywnej działalności na rzecz Stowarzyszenia,
c) utraty praw obywatelskich na mocy prawomocnego wyroku sądu,
d) śmierci członka,
e) utraty osobowości prawnej.

§25 Od uchwały Zarządu w sprawie pozbawienia członkowstwa w Stowarzyszeniu przysługuje odwołanie do Walnego Zebrania Członków w terminie miesiąca od daty doręczenia stosownej uchwały. Odwołanie jest rozpatrywane na najbliższym Walnym Zebraniu Członków. Uchwała Walnego Zebrania Członków jest ostateczna.

Rozdział VI: Władze

§26 Władzami Stowarzyszenia są:
a) Walne Zebranie Członków,
b) Zarząd,
c) Komisja Rewizyjna.

§27 Zarząd i Komisja Rewizyjna wybierane są przez Walne Zebranie Członków w głosowaniu jawnym zwykłą większością głosów. Walne Zebranie Członków może zdecydować o przeprowadzeniu głosowania tajnego.

§28 W razie, gdy skład Zarządu lub Komisji Rewizyjnej ulegnie zmniejszeniu w czasie trwania kadencji, uzupełnienie ich składu może nastąpić w drodze kooptacji, której dokonują pozostali członkowie organu, który uległ zmniejszeniu. W trybie tym można powołać nie więcej niż połowę składu organu.

§29 Uchwały władz Stowarzyszenia zapadają w głosowaniu jawnym zwykłą większością głosów, przy obecności co najmniej połowy członków uprawnionych do głosowania w pierwszym terminie, a w drugim terminie bez względu na liczbę obecnych członków, chyba że dalsze postanowienia stanowią inaczej.

§30 Kadencja wszystkich wybieralnych władz Stowarzyszenia trwa 1 rok.

Rozdział VII: Walne Zebranie Członków

§31 Najwyższą władzą Stowarzyczenia jest Walne Zebranie Członków.

§32 Walne Zebranie Członków może być zwyczajne i nadzwyczajne.

§33 Zwyczajne Walne Zebranie Członków zwołuje Zarząd raz w roku, jako sprawozdawczo-wyborcze, zawiadamiając członków o jego terminie, miejscu i proponowanym porządku obrad co najmniej 14 dni przed terminem Walnego Zebrania Członków. Jeśli na zebraniu nie ma wymaganego kworum, zwołuje się zebranie w drugim terminie nie później niż w ciągu miesiąca od dnia zwołania Walnego Zebrania Członków.

§34 Walne Zebranie Członków obraduje według uchwalonego przez siebie regulaminu obrad.

§35 Nadzwyczajne Walne Zebranie Członków zwołuje Zarząd:
a) z własnej inicjatywy,
b) na żądanie członków Komisji Rewizyjnej,
c) na pisemny wniosek co najmniej 1/3 ogólnej liczby członków zwyczajnych Stowarzyszenia.

§36 Nadzwyczajne Walne Zebranie Członków powinno zostać zwołane nie później niż w ciągu miesiąca od daty zgłoszenia wniosku lub żądania i obradować nad sprawami, dla których zostało zwołane.

§37 Do kompetencji Walnego Zebrania Członków należy:
a) określenie głównych kierunków działania i rozwoju Stowarzyszenia,
b) uchwalanie zmian statutu,
c) wybór i odwoływanie wszystkich władz Stowarzyszenia,
d) udzielanie Zarządowi absolutorium na wniosek Komisji Rewizyjnej,
e) rozpatrywanie i zatwierdzanie sprawozdań władz Stowarzyszenia,
f) rozpatrywanie odwołań od uchwał Zarządu,
g) podejmowanie uchwał o rozwiązaniu Stowarzyszenia i przeznaczeniu jego majątku.

Rozdział VIII: Zarząd

§38 Zarząd jest powołany do kierowania całą działalnością Stowarzyszenia zgodnie z uchwałami Walnego Zebrania Członków, a także reprezentuje Stowarzyszenie na zewnątrz.

§39 Zarząd składa się z od 2 do 5 osób, w tym prezesa wybieranego na pierwszym posiedzeniu Zarządu.

§40 Posiedzenia Zarządu odbywają się w miarę potrzeby na wniosek prezesa Zarządu, nie rzadziej jednak niż raz w miesiącu.

§41 Do kompetencji Zarządu należy:
a) kierowanie bieżącą pracą Stowarzyszenia,
b) realizowanie uchwał Walnego Zebrania Członków,
c) zarządanie majątkiem Stowarzyszenia,
d) planowanie i prowadzenie gospodarki finansowej,
e) reprezentowanie Stowarzyszenia na zewnątrz i działanie w jego imieniu,
f) przyjmowanie członków Stowarzyszenia,
g) wykluczanie z członkowstwa w Stowarzyszeniu,
h) zwoływanie Walnego Zebrania Członków,
i) ustalanie wysokości składek członkowskich.

Rozdział IX: Komisja Rewizyjna

§42 Komisja Rewizyjna jest powołana do sprawowania kontroli nad działalnością Stowarzyszenia.

§43 Komisja Rewizyjna składa się z od 2 do 5 osób, w tym przewodniczącego wybieranego na pierwszym posiedzeniu Komisji Rewizyjnej.

§44 Posiedzenia Komisji Rewizyjnej odbywają sie w miarę potrzeby na wniosek przewodniczącego Komisji Rewizyjnej, nie rzadziej jednak niż raz na 3 miesiące.

§45 Do kompetencji Komisji Rewizyjnej należy:
a) kontrola całokształtu działalności Stowarzyszenia,
b) ocena pracy Zarządu, w tym corocznych sprawozdań i bilansu,
c) składanie sprawozdań na Walnym Zebraniu Członków wraz z oceną działalności Stowarzyszenia i Zarządu Stowarzyszenia,
d) wnioskowanie do Walnego Zebrania Członków o udzielenie absolutorium Zarządowi,
e) wnioskowanie o odwołanie całego Zarządu w razie jego bezczynności lub bezczynnego członka Zarządu,
f) wnioskowanie o zwołanie nadzwyczajnego Walnego Zebrania Członków,
g) zwołanie Walnego Zebrania Członków w razie nie zwołania Walnego Zebrania Członków przez Zarząd w określonym terminie.

Rozdział X: Majątek i gospodarka finansowa

§46 Źródłami majątku Stowarzyszenia są:
a) składki członkowskie,
b) darowizny, zapisy i spadki, środki pochodzące z ofiarności publicznej,
c) dotacje, subwencje, udziały, lokaty,
d) dochody z majątku Stowarzyszenia,
e) dochody z działalności Stowarzyszenia.

§47 Stowarzyszenie prowadzi gospodarkę finansową zgodnie z obowiązującymi przepisami.

§48 Decyzje w sprawie nabywania, zbywania i obciążania majątku Stowarzyszenia podejmuje Zarząd.

Rodział XI: Sposób reprezentacji

§49 Do składania oświadczeń woli w imieniu Stowarzyszenia, w tym w sprawach majątkowych, uprawnionych jest dwóch członków Zarządu działających łącznie.

Rozdział XII: Działalność gospodarcza

§50 Stowarzyszenie może prowadzić działalność gospodarczą na ogólnych zasadach określonych w odrębnych przepisach. Stowarzyszenie prowadzi działalność gospodarczą wyłącznie w rozmiarach służących realizacji celów statutowych.

§51 Stowarzyszenie prowadzi działalność gospodarczą w następujących dziedzinach:
a) Sprzedaż detaliczna prowadzona przez domy sprzedaży wysyłkowej lub Internet - 47.91.Z,
b) Wydawanie książek - 58.11.Z,
c) Wydawanie wykazów oraz list (np. adresowych, telefonicznych) - 58.12.Z,
d) Wydawanie czasopism i pozostałych periodyków - 58.14.Z,
e) Pozostała działalność wydawnicza - 58.19.Z,
f) Działalność wydawnicza w zakresie gier komputerowych - 58.21.Z,
g) Działalność wydawnicza w zakresie pozostałego oprogramowania - 58.29.Z
h) Działalność związana z produkcją filmów, nagrań wideo i programów telewizyjnych - 59.11.Z,
i) Działalność postprodukcyjna związana z filmami, nagraniami wideo i programami telewizyjnymi - 59.12.Z,
j) Działalność związana z dystrybucją filmów, nagrań wideo i programów telewizyjnych - 59.13.Z,
k) Przetwarzanie danych; zarządzanie stronami internetowymi (hosting) i podobna działalność - 63.11.Z,
l) Działalność portali internetowych - 63.12.Z,
m) Pozostała działalność usługowa w zakresie informacji, gdzie indziej niesklasyfikowana - 63.99.Z,
n) Działalność związana z oprogramowaniem - 62.01.Z,
o) Działalność związana z doradztwem w zakresie informatyki - 62.02.Z,
p) Działalność związana z zarządzaniem urządzeniami informatycznymi - 62.03.Z,
q) Pozostała działalność usługowa w zakresie technologii informatycznych i komputerowych - 62.09.Z,
r) Badania naukowe i prace rozwojowe w dziedzinie pozostałych nauk przyrodniczych i technicznych - 72.19.Z,
s) Badania naukowe i prace rozwojowe w dziedzinie nauk społecznych i humanistycznych - 72.20.Z,
t) Działalność agencji reklamowych - 73.11.Z,
u) Działalność związana z organizacją targów, wystaw i kongresów - 82.30.Z,
v) Pozostałe pozaszkolne formy edukacji, gdzie indziej niesklasyfikowane - 85.59.B,
w) Działalność pozostałych organizacji członkowskich, gdzie indziej niesklasyfikowana - 94.99.Z.

Rozdział XIII: Postanowienia końcowe

§52 Uchwałę w sprawie zmiany statutu Stowarzyszenia podejmuje Walne Zebranie Członków zwykłą większością głosów, w obecności przynajmniej połowy członków uprawnionych do głosowania.

§53 Uchwałę o rozwiązaniu Stowarzyszenia podejmuje Walne Zebranie Członków zwykłą większością głosów przy obecności co najmniej połowy członków uprawnionych do głosowania.

§54 Podejmując uchwałę o rozwiązaniu Stowarzyszenia, Walne Zebranie Członków określa jego sposób likwidacji oraz przeznaczenia majątku Stowarzyszenia.


Statut przyjęto uchwałą w dniu ..........

Podpisane:
.......
.......