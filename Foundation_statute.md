Rozdział I: Podstawowe informacje

§1 Podstawowe informacje

Fundacja pod nazwą Code for Poznań, zwana dalej „Fundacją”, ustanowiona przez Tomasza Magulskiego i Wojciecha Patelkę, zwanych dalej „Fundatorami”, aktem notarialnym sporządzonym w ... dnia ... roku, działa na podstawie ustawy z dnia 6 kwietnia 1984 r. o fundacjach (Dz. U. 1991, Nr 46, poz. 203, wraz z późniejszymi zmianami) oraz niniejszego Statutu.

§2 Osobowość prawna

Fundacja posiada osobowość prawną, którą nabywa z chwilą wpisania do rejestru fundacji w Krajowym Rejestrze Sądowym.

§3 Siedziba Fundacji

Siedzibą Fundacji jest miasto Poznań.

§4 Teren działalności
1. Terenem działalności Fundacji jest obszar Rzeczpospolitej Polskiej, przy czym w zakresie niezbędnym dla właściwego realizowania celów może ona prowadzić działalność także poza granicami Rzeczpospolitej Polskiej.
2. Fundacja może dla celów współpracy z zagranicą posługiwać się tłumaczeniem nazwy w wybranych językach.

§5 Czas trwania Fundacji

Czas trwania Fundacji jest nieograniczony.

§6 Nadzór nad Fundacją

Ministrem sprawującym nadzór nad Fundacją jest minister właściwy do spraw gospodarki.

§7 Identyfikacja Fundacji

Pełną nazwą Fundacji jest Code for Poznań.

Rozdział II: Cele i zasady działania Fundacji

§8 Cele Fundacji

Celami Fundacji są:
1. tworzenie nowych rozwiązań technologicznych oraz wsparcie w ich rozpowszechnianiu i wdrażaniu;
2. edukowanie w zakresie zarządzania, tworzenia i wdrażania projektów informatycznych; 
3. promowanie idei wytwarzania otwartego oprogramowania na rzecz społeczności lokalnych i podmiotów, realizujących zadania społecznie użyteczne, odpowidając na realne problemy społeczne, facylitując aktywizm lokalny oraz promując odpowiedzialność za dobro wspólne w praktyce społecznej i gospodarczej;
4. promocja i organizacja wolontariatu oraz działalności charytatywnej;
5. działalność wspomagająca rozwój wspólnot i społeczności lokalnych;
6. działalnośc na rzecz organizacji pozarządowych.


§9 Realizacja celów Fundacji
1. Fundacja realizuje swoje cele poprzez tworzenie innowacyjnego, skalowalnego i potrzebnego społecznie oprogramowania we współpracy z partnerami, odpowiedzialnymi przede wszystkim za analizę oraz definiowanie problemów i potrzeb, które mogą zostać rozwiązane przy pomocy nowoczesnych rozwiązań technologicznych. Wiąże się to z gromadzeniem i przetwarzaniem danych dla realizacji celów Fundacji.
2. Fundacja tworzy i dostarcza otwarcie dostępne i nieodpłatne oprogramowanie, publikowane i dystrybuowane w internecie, udostępniane na licencji pozwalającej na nieograniczone kopiowanie, dystrybucję oraz wykorzystanie zarówno w celach prywatnych, jak i komercyjnych.
3. Fundacja prowadzi regularne spotkania, służące rozwijaniu oprogramowania społecznie użytecznego, wymianie doświadczeń i organizowaniu współpracy, podnoszeniu umiejętności programistycznych wolontariuszy, a także budowaniu społeczności skupiającej różnorodnych ludzi zainteresowanych działalnością społecznie użyteczną i celami Fundacji;
4. Fundacja może prowadzić nieregularne spotkania, w tym szkolenia, warsztaty, kursy, wykłady, spotkania, świadczyć doradztwo specjalistyczne oraz publikować materiały związane z celami Fundacji.
5. Fundacja może prowadzić lub wspierać badania naukowe i rozwojowe związane z celami Fundacji oraz rozpowszechniać ich wyniki, publikować wyniki badań i opracowań, podsumowań gromadzonych danych oraz materiałów szkoleniowo-dydaktyczych, o tematyce związanej z celami Fundacji.
6. Fundacja może organizować i brać udział w akcjach oraz kampaniach społecznych, seminariach, pokazach, imprezach edukacyjnych i kulturalnych, organizować konkursy oraz przyznawać nagrody i stypendia, przeprowadzać akcje medialne (kampanie informacyjne i akcje społeczne) promujące działania lub cele Fundacji.
7. Fundacja może upowszechniać w internecie, w środkach masowego przekazu, w formie audycji radiowych lub telewizyjnych, filmów telewizyjnych, artykułów prasowych oraz reportaży, wywiadów w prasie, radio i telewizji, i za pomocą wydawnictw wiedzy w zakresie objętym celami Fundacji.
8. Wolontariuszami Fundacji mogą być osoby o różnych kompetencjach, w tym: programiści, testerzy oprogramowania, specjaliści w zakresie użyteczności aplikacji, menedżerowie projektów, aktywiści społeczni, pracownicy organizacji non-profit, badacze społeczni, prawnicy i inni, których wiedza oraz umiejętności mogą przyczynić się do realizacji celów Fundacji.
9. Fundacja może współpracować z innymi podmiotami prowadzącymi działalność wspomagającą lub obejmującą cele Fundacji.
10. Fundacja realizuje swoje cele poprzez prowadzenie odpłatnej i nieodpłatnej działalności pożytku publicznego w zakresie wskazanym w §8 oraz art. 4 ust. 1 pkt. 11-13 w Ustawie o działalności pożytku publicznego i wolontariacie z dnia 24 kwietnia 2003 wraz z późniejszymi zmianami.

§10 Współpraca w realizacji celów

Dla wspierania realizacji swoich celów statutowych Fundacja może przystępować do związków stowarzyszeń oraz innych organizacji społecznych, zawiązywać inne fundacje, których cele będą zbieżne z celami Fundacji, samodzielnie lub przy udziale innych osób fizycznych, osób prawnych oraz jednostek organizacyjnych nieposiadających osobowości prawnej.

Rozdział III: Majątek i dochody Fundacji

§11 Fundusz założycielski i przepływy majątkowe
1. Majątek Fundacji stanowi Fundusz założycielski w kwocie 2000 zł (słownie: dwa tysiące złotych), z czego 1000 zł (słownie: tysiąc złotych) jest przeznaczone na działalność gospodarczą oraz środki finansowe, nieruchomości i ruchomości nabyte przez Fundację w toku jej działania.
2. Środki na realizację celów Fundacji i pokrycie kosztów jej działalności pochodzą z:
	a) funduszu założycielskiego,
	b) darowizn, spadków i zapisów,
	c) dotacji, grantów i subwencji osób prawnych,
	d) dochodów z darów, ze zbiórek i imprez publicznych,
	e) dochodów z aukcji,
	f) dochodów z majątku nieruchomego i ruchomego,
	g) odsetek z depozytów bankowych,
	h) z odpłatnej działalności pożytku publicznego,
	i) dochodów z działalności gospodarczej,
	j) i inne dopuszczane prawem.
3. Dochody pochodzące z subwencji, darowizn, spadków i zapisów mogą być użyte na wybrane przez Fundację, dowolne działanie związane z realizacją celów Fundacji, o ile ofiarodawcy nie postanowili inaczej.
4. Fundacja może tworzyć fundusze, w tym o charakterze celowym, zgodnie z wolą ofiarodawcy, sygnowane jego nazwiskiem lub nazwą.
5. Przyjęcie przez Fundację darowizny lub spadku nie może spowodować przejęcia przez Fundację długów przewyższających wartość przyjmowanego mienia.
6. W sprawach przyjęcia darowizn i dziedziczenia oświadczenia wymagane przepisami prawa składa Zarząd Fundacji.

§12 Działalność gospodarcza
1. Fundacja prowadzi działalność gospodarczą.
2. Przychód z odpłatnej działalności statutowej służy wyłącznie realizacji celów Fundacji.

§13 Księgi rachunkowe

Fundacja prowadzi gospodarkę finansową i rachunkowość według zasad obowiązujących osoby prawne.

§14 Powiernictwo środków

Fundacja może gromadzić swoje fundusze w walucie polskiej oraz w walutach obcych we właściwych bankach zgodnie z przepisami prawa.

§15 Odpowiedzialność za zobowiązania

Fundacja odpowiada za swoje zobowiązania całym majątkiem.

Rozdział IV: Organy Fundacji

§16 Zarząd
1. Organem Fundacji jest Zarząd Fundacji.
2. Zarząd kieruje działaniami Fundacji i reprezentuje ją na zewnątrz.

§17 Fundatorzy
1. Fundator do wykonywania swoich uprawnień może powołać pełnomocnika.
2. W przypadku śmierci Fundatora uprawnienia przewidziane w niniejszym statucie dla Fundatora, wykonuje jego pełnoletnie dziecko, łącznie pełnoletnie dzieci lub do czasu uzyskania pełnoletności ich prawni opiekunowie. Jeżeli Fundator nie posiadał dzieci, jego obowiązki wykonuje żyjący małżonek, albo łącznie rodzeństwo Fundatora, albo łącznie pełnoletnie dzieci rodzeństwa Fundatora lub do czasu uzyskania pełnoletności ich prawni opiekunowie.

§18 Członkowie Zarządu 
1. Członkowie pierwszego Zarządu Fundacji są powołanie przez Fundatorów w drodze zgodnego oświadczenia w akcie powołania.
2. Fundator może zostać członkiem Zarządu Fundacji.
3. Zarząd Fundacji liczy od dwóch do pięciu członków.
4. Członkowie Zarządu Fundacji mogą otrzymywać wynagrodzenie z tytułu pełnienia swoich funkcji.
5. Członkostwo w Zarządzie Fundacji ustaje w przypadku odwołania, pisemnej rezygnacji z członkostwa lub śmierci członka Zarządu.

§19 Zadania Zarządu
1. Zarząd Fundacji kieruje działalnością Fundacji i reprezentuje ją na zewnątrz.
2. Do zadań Zarządu należy w szczególności:
	a) kierowanie bieżącą działalnością Fundacji,
	b) realizacja celów statutowych Fundacji,
	c) uchwalanie rocznych i wieloletnich planów działania Fundacji,
	d) przygotowywanie i uchwalanie sprawozdań z działalności Fundacji, w tym sprawozdań finansowych,
	e) zarządzanie majątkiem Fundacji,
	f) powoływanie i odwoływanie członków zarządu.
3. Zarząd Fundacji podejmuje decyzje na posiedzeniach w formie uchwał zwykłą większością głosów.
4. O posiedzeniu muszą być powiadomieni wszyscy członkowie Zarządu poprzez wiadomość e-mail.
5. Zarząd może powoływać pełnomocników do kierowania wyodrębnioną sferą spraw należących do zadań Zarządu Fundacji.

§20 Prezes i wiceprezes
1. Zarządowi przewodniczy Prezes Zarządu Fundacji, wskazywany przez Fundatorów w akcie powołania Zarządu.
2. Prezes Zarządu Fundacji zwołuje posiedzenia Zarządu Fundacji z własnej inicjatywy, bądź na wniosek każdego z pozostałych członków Zarządu Fundacji, nie rzadziej niż raz na pół roku.
3. Prezes Zarządu Fundacji może powołać Wiceprezesa Zarządu Fundacji spośród pozostałych członków Zarządu, który wykonuje obowiązki Prezesa podczas jego niemożności działania lub w zakresie mu powierzonym.

§21 Składanie oświadczeń woli i zwykły zarząd

Do składania oświadczeń woli w imieniu Fundacji w sprawach majątkowych i niemajątkowych uprawnieni są łącznie wszyscy Członkowie Zarządu Fundacji.

Rozdział V: Zmiana statutu i likwidacja Fundacji

§22 Zmiana statutu

Decyzje w przedmiocie zmiany Statutu, w tym celów statutowych, podejmuje jednomyślnie Zarząd Fundacji.

§23 Likwidacja Fundacji
1. Fundacja ulega likwidacji w razie osiągnięcia celów, dla których została powołana lub w razie wyczerpania się jej środków finansowych i majątku.
2. Decyzję w przedmiocie likwidacji Fundacji podejmuje Zarząd Fundacji w drodze uchwały na zasadach opisanych w §21.

§24 Majątek po likwidacji

Majątek pozostały po likwidacji Fundacji przekazuje się, z zastrzeżeniem treści art. 5 ust.4 ustawy o fundacjach, instytucjom, których działalność odpowiada celom Fundacji, wskazanym przez Zarząd Fundacji.

Rozdział VI: Postanowienia końcowe

§25 Wejście w życie

Statut wchodzi w życie z dniem zarejestrowania Fundacji przez Sąd właściwy dla siedziby Fundacji.

Poznań 09.08.2017

Niżej podpisani:
1) .................
2) .................
3) .................
